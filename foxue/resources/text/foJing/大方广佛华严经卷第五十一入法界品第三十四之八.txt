　　【大方广佛华严经卷第五十一入法界品第三十四之八】

　　东晋天竺三藏佛驮跋陀罗译

　　入法界品第三十四之八

　　尔时善财童子。正念思惟彼长者教。随顺菩萨解脱之藏。正念菩萨诸忆念力。次第分别一切诸佛及诸佛法。一心正念诸佛法流。忆念受持彼诸佛法。及佛庄严长养菩提。思惟正念一切诸佛不思议业。渐渐游行至光明山。登彼山上周遍推求。见观世音菩萨住山西阿。处处皆有流泉浴池。林木郁茂地草柔软。结跏趺坐金刚宝座。无量菩萨恭敬围繞。而为演说大慈悲经。普摄众生。

　　见已。欢喜踊跃不能自胜。合掌谛观目不暂瞬。作如是念。善知识者则是如来。善知识者一切法云。善知识者诸功德藏。善知识者十力妙宝。善知识者难见难遇。善知识者无尽智藏。善知识者功德山王。善知识者开发示导一切智门。能令一切入萨婆若海。究竟清净无上菩提。

　　时观世音遥见善财。告言。善来童子。专求大乘摄取众生。直心深心乐求佛法。长养大悲救护一切。向普贤行。清净成满一切大愿。欲闻受持一切诸佛一切法云。增长善根而无厌足。顺善知识不违其教。从文殊师利智慧功德大海所起。成就善根。得佛势力光明三昧。离懈怠心专求正法常见诸佛。远离众恶修诸善行。智慧成满净如虚空。

　　尔时善财诣观世音。头面礼足繞无数匝。恭敬合掌于一面住。白言大圣。我已先发阿耨多罗三藐三菩提心。而未知菩萨云何学菩萨行修菩萨道。

　　答言。善哉善哉。善男子。乃能发阿耨多罗三藐三菩提心。

　　善男子。我已成就大悲法门光明之行。教化成熟一切众生。常于一切诸佛所住。随所应化普现其前。或以惠施摄取众生。乃至同事摄取众生。显现妙身不思议色摄取众生。放大光网。除灭众生诸烦恼热。出微妙音而化度之。威仪说法。神力自在。方便觉悟。显变化身。现同类身。乃至同止摄取众生。

　　善男子。我行大悲法门光明行时。发弘誓愿。名曰摄取一切众生。欲令一切离险道恐怖。热恼恐怖。愚痴恐怖。系缚恐怖。杀害恐怖。贫穷恐怖。不活恐怖。诤讼恐怖。大众恐怖。死恐怖。恶道恐怖。诸趣恐怖。不同意恐怖。爱不爱恐怖。一切恶恐怖。逼迫身恐怖。逼迫心恐怖。愁忧恐怖。

　　复次善男子。我出生现在正念法门。名字轮法门故。出现一切众生等身。种种方便。随其所应。除灭恐怖而为说法。令发阿耨多罗三藐三菩提心。得不退转。未曾失时。

　　善男子。我唯知此菩萨大悲法门光明之行。诸大菩萨一切普贤大愿成满。究竟成就普贤所行。不断一切诸善根流。不断一切菩萨诸三昧流。一切劫流。修菩萨行未曾断绝顺三世流。善知一切成败诸世界流。断一切众生不善根流。出生一切众生诸善根流。除灭一切诸生死流。我当云何能知能说彼功德行。

　　尔时东方有一菩萨。名曰正趣。来诣此土。住金刚山顶。至此山时。娑婆世界六种震动。众宝庄严。放大光明映蔽日月释梵天龙八部光明。悉如聚墨。普照地狱饿鬼畜生阎罗王处。灭除众苦。断除烦恼及诸病苦。普雨宝雨充满佛剎。乃至普雨一切庄严云雨。供养如来。随其所应示现其身。然后来诣观世音所。

　　时观世音告善财言。善男子。汝见此众中正趣菩萨不。答言。唯然已见。善男子。汝诣彼问。云何菩萨学菩萨行修菩萨道。时善财童子。头面敬礼观世音足。繞无数匝观察无厌。正念圣教深入智海。辞诣正趣。头面礼足右繞毕。恭敬合掌于一面住。白言大圣。我已先发阿耨多罗三藐三菩提心。而未知菩萨云何学菩萨行修菩萨道

　　善男子。我已成就菩萨普门速行法门。白言大圣。于何佛所得此法门。所从来剎去此几何。发来久如。

　　答言。善男子。此处难知。一切诸天人非人等所不能了。唯精进不退。近善知识。佛所护念。具足善根。净正直心。得菩萨根。开智慧眼。多闻多知。菩萨境界。唯愿大圣。为我解说。我当承佛神力善知识力而得信解。

　　答言。善男子。我所从来剎。名曰妙藏。佛号妙德。于彼佛所得此法门。从彼发来。已经不可说佛剎微尘等劫。于一念中。行不可说佛剎微尘等步。一步过不可说佛剎微尘等世界。所经诸国佛皆现在。以一切菩萨诸供养具而供养之。悉能了知彼世界中诸群生海。分别诸根。随其所应而为说法。放大光网普照十方。出妙音声演说正法。饶益度脱彼诸众生。乃至十方亦复如是。

　　善男子。我唯知此菩萨普门速行法门。诸大菩萨。普于十方无所不至。境界无量无能坏者。清净法身充满法界。分别了知诸众生道。满一切剎顺一切法。等观三世说平等法。随顺世间不着佛道。普至诸道无着无碍。我当云何能知能说彼功德行。善男子。于此南方有城。名婆罗波提。彼有一天。名曰大天。汝诣彼问。云何菩萨学菩萨行修菩萨道。时善财童子。头面敬礼正趣菩萨。繞无数匝。眷仰观察。辞退南行
